czech
Anketu o největšího Čecha vyhrál v roce 2005 Jára Cimrman. Objevil se tak vedle jmen Tomáše Masaryka, Václava Havla nebo Karla Gotta. Víš, však kdo byl Jára Cimrman?

Jak říká encyklopedie, Jára Cimrman byl český génius, který se neproslavil. Byl to geniální vynálezce, spisovatel, autor divadelních her, hudební skladatel, básník, cestovatel, filozof, politik a sportovec. Bohužel, měl tu smůlu, že ho vždy někdo předběhl, a tak se Cimrman proslavil až po své smrti, kdy bylo jeho dílo objeveno. Po Cimrmanovi je v Praze pojmenované divadlo, má i svou rozhlednu v Nouzově a je to nejnižší rozhledna na světě, má své muzeum, které stojí pod rozhlednou Maják Járy Cimrmana v Příchovicích a ve městě Tanvald stojí sochá Járy Cimrmana.

Nikdo neví přesně, v jakém roce se Jára Cimrman narodil nebo jak vypadal. Na etapy jeho života a dílo se můžete přijít podívat do žižkovského divadla Járy Cimrmana.

Největší zajímavostí na postavě Járy Cimrmana je, že je naprosto fiktivní. Járu Cimrmana stvořili dramatici Zdeněk Svěrák, Ladislav Smoljak a Jiří Šebánek.


V Čechách mají oslavy Velikonoc dlouhou tradici. České velikonoční zvyky mají počátek už v dobách předkřesťanských, kdy lidé oslavovali příchod jara. Tradičními symboly českých Velikonoc jsou pomlázka, kraslice, kočičky, beránek, mazanec a jidáše.

Víte, co je to pomlázka? Slyšeli jste už o kraslicích nebo pečení beránka? Že ne? Začneme tedy pomlázkou. Na „pomlázku“, nebo „na koledu“ chodí o Velikonocích muži každého věku. Pomlázka je svazek zapletených vrbových prutů, s barevnými mašlemi na jednom konci, kterým muži šlehají ženy a dívky přes zadek a říkají u toho velikonoční koledu. Dle tradice by takto vyšlehaná žena měla zůstat mladá a svěží. Za omlazení pak ženy dávají mužům nabarvená, uvařená vajíčka. Ta symbolizují plodnost. Vajíčka se barví v barvách, nebo třeba i v cibuli, řepě či špenátu. Na barevná vajíčka se pak buď lepí obrázky nebo maluje. Krásně namalovaným vajíčkům se říká kraslice.

Beránek, mazanec a jidáše jsou v Čechách tradičním velikonočním pečivem. Beránek se peče z piškotového těsta ve formě ležícího beránka. Upečeného beránka pak hospodyně ozdobí mašlí kolem krku a třeba ještě rozinkami v očích. Beránek je symbolem jarního znovuzrození přírody.

Mazanec je obdoba vánočky, ale je kulatý. Je sladký a jsou v něm mandle, rozinky nebo sušené ovoce. Česká domácnost o Velikonocích bývá vyzdobena kočičkami. To jsou vrbové větvičky. Ty mají přinést do domu štěstí a bohatství. České Velikonoce jsou plné dobrého jídla a pozoruhodných zvyků.


Na různých místech světa je ve stejnou dobu úplně jiné počasí. V České republice existují čtyři roční období. Člověk tu tedy potřebuje letní i zimní oblečení. V létě můžete chodit venku klidně v krátkých šatech, šortkách, tričku s krátkými rukávy, zatímco v zimě budete potřebovat teplý kabát nebo alespoň bundu, čepici, rukavice, šálu a zimní boty. Na českých horách budete potřebovat sněhule, kombinézu nebo oteplovací kalhoty a teplou bundu.

Na jaře a na podzim je počasí mírné. Není velké teplo ale ani velká zima. Ideální oblečení na tuto dobu jsou kalhoty nebo šaty, tričko, svetr nebo mikina a lehká bunda. Do práce se nejlépe hodí pro pány oblek s košilí a kravatou a pro dámy sukně nebo kalhoty a sako.

V Británii, kde často prší, jsou praktické a zároveň módní holínky a barevné deštníky. Na jihu Evropy můžete naopak strávit většinu roku v pantoflích a plavkách. Každá země a každý kraj má vedle běžného oblečení i své tradiční oblečení. Tomu se říká kroj. Součástí krojů bývají i doplňky jako vesty, klobouky, kšandy, mašle ve vlasech a boty. Tradiční dřevěné boty, dřeváky jsou typické pro Holandsko.

Vedle prostorného šatníku budete v Čechách potřebovat i velký botník. Využijete tu boty od letních sandálů a pantoflí, po tenisky, mokasíny, holínky, kotníčkové boty, kozačky, pohorky i sněhule.

V létě dokáže být sluníčko dost silné, a tak budete muset vyměnit čepici za letní klobouk nebo kšiltovku.