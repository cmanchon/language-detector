hungarian
Újra megjelent magyarul Kipling világszerte népszerű állatos mesekönyve, a „Hogyvolt mesék”. A mesék egy részét
már ismerheti a magyar olvasóközönség, de a mostani kötet új mesékkel és Kipling fametszeteivel kiegészülve
jelent meg Elekes Dóra és Greskovits Endre fordításában.
− Minek köszönhető a mostani Kipling reneszánsz a magyar könyvkiadásban?
Az ok egészen prózai: Kipling 1936 ban halt meg, vagyis 2006 ban telt le az a hetven év, amely után egy külföldi
szerző művének kiadásakor nem kell jogdíjat fizetni. Valamint a könyvet gondozó kiadó vezetőjének szívügye Kipling,
és talált hozzá egy elég ütőképes fordítócsapatot. Van köztük angolul publikáló, indiai szerzők fordításában jártas
fordító, van tehetséges Kipling mániás fiatal, van két kiváló indológus, és van egy két olyan hihetetlen munkabírású
profi is, aki egyszerűen bármit lefordít, amit az orra elé tesznek.
− Milyen nehézségekbe ütközhet a műfordító Kipling könyveinek átültetésekor?
Nehéz igazán jól visszaadni azt a fajta egyszerre magabiztos és körülményeskedő, önmagával szemben is távolságtartó
angol gyarmati légkört, amely e novellák mögött felsejlik. A novellák tele vannak különféle nyelvjárások rontott
változatának katonaszlengjét beszélő részeg alakokkal, India specifikus tényekkel, gépek, hidak, hajók, gőzautók,
gőzkazánok műszaki leírásaival. Ebbe egy európai műveltségű fordítónak valószínűleg beletört volna a bicskája az
internet kora előtt. Talán ez az oka annak, hogy a korábbi fordítógenerációk gyakorlatilag meg sem próbálkoztak velük.
− Most, hogy felnőttként és főként műfordítóként találkoztál Kipling meséivel, mennyiben módosult a róluk
kialakított képed?
Amikor megkaptam fordításra a meséket, az tűnt fel bennük legelőször, hogy hihetetlenül frissek, modernek. Talán
azért, mert ezek nagyon ironikus szövegek: a narrátor folyton kifigurázza önmagát és azt a szituációt, hogy egy apa  
egy tudálékos, körülményeskedő angol férfi   mesél a gyerekének, és közben folyton nevelni, tanítani próbálja. A
magyar meseírói hagyományban ez az ironikus attitűd csak a legfiatalabb generáció meséiben jelent meg.
− Miért volt szükséges az újrafordítás?
Voltak bennük félrefordítások, és ez megint csak annak számlájára írható, hogy akkoriban még nem volt hol utánanézni
az egzotikus dolgoknak. Az akkori fordítói hozzáállás is más volt. Ők még úgy tartották, hogy a jó fordítás olyan,
mintha magyar nyelven született volna. Igyekeztek megszüntetni az eredeti nyelv és a magyar nyelv közötti
feszültséget, és az eredetit a fordítás irodalmi nyelvének hagyományaihoz közelíteni. Ma egy fordítás akkor jó, ha a
fordítás nyelve nem fedi el a nyelvek közötti különbségeket, hanem ha a kétféle hagyomány elgondolkodtató
kölcsönhatásba lép.
− A „Hogyvolt meséket” Greskovits Endrével közösen fordítottátok. Hogyan osztottátok fel a munkát?
A verseket én kértem, mert szeretek verset fordítani. A meséket viszont találomra osztottuk szét: leültünk, kinyitottuk a
tartalomjegyzéket, és E meg D betűket írtunk a címek mellé.
− A régi kiadás egy karcsú kis könyv, kilenc mesét tartalmaz. A „Hogyvolt mesék” egy jókora kötet. Mi okozza
a markáns eltérést?
Nem tudni, hogy az akkori fordítók melyik kiadásból dolgoztak. A Kipling szövegeknek általában többféle kiadásuk
van, az is eléggé jellemző, hogy az egyik kiadásban vannak versek, a másikban pedig nincsenek. Lehet, hogy létezett
egy karcsúsított kiadás is, de az is lehet, hogy a korábbi fordítók szabadon válogattak a mesékből. Azt sem világos,
hogy a verseket miért nem fordították le korábban, mert nagyon jók, viccesek, helyenként még szépek is. Mi ráadásul
olyan kiadásból dolgoztunk, amelyben a meséket Kipling fametszetei illusztrálják; ezekhez Kipling képleírásokat is írt.
− Várhatóak további Kipling fordítások?
Nem tudom, ez a kiadókon múlik. Engem most jobban érdekelnek a klasszikus mesék újrafordíthatóságának kérdései.
Szerintem még Milne híres meséjét is érdemes volna újrafordítani, bár tudom, hogy ez sokak szemében szentségtörés
volna. Kiplingtől pedig ott van még A dzsungel könyve, amit   ugyanazon okokból, mint amikről az előbb a
„Hogyvolt mesékkel” kapcsolatban beszéltünk   ugyancsak érdemes és érdekes volna újrafordítani.