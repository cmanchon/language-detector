italian

Per chi vuole imparare l’italiano e desidera viaggiare anche nei piccoli paesini italiani, è importante sapere che in Italia si parlano molti e diversi dialetti. Una grossa divisione si può fare tra i dialetti parlati al Nord Italia, al Centro e al Sud, ma la verità è che i dialetti variano da regione a regione, da città a città, da paesino a paesino. Ovviamente ci sono delle somiglianze tra i dialetti parlati nelle zone vicine, ma ognuno è unico.

I dialetti, come l’italiano ufficiale, sono nati da una mescolanza tra il latino e le lingue delle popolazioni che vivevano sul territorio italiano prima dell’arrivo dei romani. Il dialetto toscano è stato scelto per essere la lingua italiana e ha continuato a modificarsi fino a diventare l’italiano parlato oggi. Insieme alla lingua, ogni luogo in Italia conserva usi, tradizioni e piatti tipici tutti da scoprire!

Augusto è uno degli alpini più anziani che ancora fa orgogliosamente parte del coro di paese. Ogni domenica mattina si trova, con i soliti compagni, nella piccola sala, dietro la chiesa, nella piazza principale.

La moglie Marta preferisce andare a messa, mentre Augusto si scalda la voce prima di lanciare qualcuno dei suoi famosi acuti. Il coro prova già da diversi anni e sono davvero affiatati. Si conoscono dai tempi della scuola e hanno sempre tante cose da raccontarsi, solitamente prima di pranzo, al bar del paese, bevendo un bicchiere di vino e facendo anche una partita a carte.

La vita scorre tranquilla per i coristi, che, una volta al mese organizzano una piacevole esibizione per tutti gli abitanti, i quali gradiscono e sono sempre presenti. L’unica preoccupazione di Augusto è quella di non riuscire a trovare giovani che abbiano voglia di far parte del coro, anche se nulla è perduto e qualche ragazzo avvistato in prima fila durante l’ultima esibizione, potrebbe essere un ottimo rinforzo.

